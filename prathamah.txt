इंसान, इस जगत का सबसे समझदार प्राणी. उसमें से भी बहुत ऐसे जो खुद को बुद्धि-विवेक से परिपूर्ण मानने वाले. फिर भी इंसान परिपूर्ण नहीं हो पाता है. कुछ-न-कुछ खामियाँ हर किसी में होती ही हैं जो उस इंसान को पीछे की ओर खींचती हैं, उसे उसके जैवनिक मूल लक्ष्य से दूर करती हैं. इतना ही नहीं, मनुष्य की ये कमजोरियाँ अपना रूप यूँ दिखाती/बरक़रार रखती हैं जिसमें मनुष्य अपने अंदर की खामियों को दबाकर या नकारकर बाहरी दुनिया में सशक्त दिखता है, स्वस्थ दिखता है, पूर्ण दिखता है.

हालाँकि इंसान हमेशा प्रयासरत रहता है कि वह अपने अंदर की खामियों को दूर करे, उनसे मुक्ति पाए, लेकिन भौतिक-सांसारिक आवश्यकताएँ और कुछ मनुष्य की इच्छाएँ अपने अंदर की उन खामियों को पालने पर मजबूर कर देती हैं. ऐसा बिल्कुल भी नहीं है कि मनुष्य इनसे मुक्त नहीं हो सकता, बल्कि हमारा देश भारत तो इस चीज का प्रवर्तक रहा है जहाँ ऋषि-मुनियों और मनीषियों ने अनुशासित आत्म-नियंत्रण को स्वयं में उतारा है और अन्य जगत को भी को भी ऐसी शिक्षा दी है. फिर भी मनुष्य स्वयं को मजबूर पाता है.
